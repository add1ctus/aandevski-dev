Клише наслов, знам...
> The first thing you need to decide when you build your blog is what you want to accomplish with it, and what it can do if successful. - Ron Dawson

Што сакам да постигнам со блогот, и што може да направи тој ако е успешен, немам никаква идеја. Знам што сакам да правам со него во моментов. Правам блог за сите ентузијасти на програмирање и алгоритми, и сите што се заинтересирани да научат нешто.

Во моментов волонтирам како „професор“ за алгоритми и податочни структури, бидејќи уживам во споделување на знаење. Допринесувам кон општеството, а во меѓувреме и своето знаење го надоградувам. Едно е кога знаеш да искористиш еден алгоритам, друго е кога треба да го упростиш и објасниш на некого што прв пат го гледа истиот. Но, бидејќи еден час неделно по претходно дефинирана програма не ми е доволно, се одлучив да разјаснувам алгоритми и тука.

Што поточно ќе пишувам? Најчесто ќе постирам анализи и свои решенија на задачи од натпреварите на кои учествувам (најчесто Codeforces и Topcoder), но исто така ќе пишувам и за нови работи кои штотуку сум ги научил.

За кого? Се надевам дека информациите би биле корисни за било кој. За почетниците кои со ова би научиле како да размислуваат и решаваат задачи, па до напредните програмери на кои можеби би нашле различен начин на решавање и размислување од нивниот.

Се гледаме во некој од наредните постови!
