Благодарение на [Ненад Божидаревиќ](http://www.bozidarevic.com/2011/05/utisci-sa-testa-za-praksu-u-microsoftu/) (инаку и една од причините зошто го започнав овој блог) открив дека Microsoft имаат свои канцеларии во Белград, Србија, каде што работат на Microsoft Office пакетот, Bing и SQL Server. Уште поинтересно е тоа што нудат пракси за студенти во регионот, што е одлична прилика за било кој талентиран програмер што би сакал да работи како софтверски инженер.

Аплицирав за летна пракса со CV во кое има 0 работно искуство и само наброени натпревари на кои сум учествувал. Недела дена подоцна, добивам покана за тест каде што се поканети ~100 кандидати (некои од нив пријавени за full time работа, не за пракса). Во продолжение ќе ги наведам моите впечатоци од тестот.

Најпрвин, поканата, која стигна малку подоцна од очекувано. Поканите ги пратија едвај 6 дена пред самиот тест што не е идеално за кандидати кои не се од Србија. Додатно ми ги уништи и плановите за учествување на Global Game Jam, каде што веќе бев пријавен и имав купено карта. Вреди да се спомне дека дозволуваа решавање на тестот во некој друг термин доколку овој не ви одговара, но решив да идам заедно со сите наместо да ги комплицирам работите. Додатни пофалби за Microsoft бидејќи ги покриваат трошоците за пат доколку не сте од Белград (што се приближно 50 евра доколку се возите во пристојни автобуси и поаѓате од Скопје).

Сега, за тестот. Благодарение на блогот на Ненад (постот е линк-нат погоре) веќе имав прилично добра претстава за тоа што се случува таму. За разлика од било кој натпревар, тука немате никаков контакт со компјутер, туку од вас се очекува да пишувате код на лист со пенкало. Традиционално тестот се состоел од 7 задачи (од кои 5 алгоритамски и 2 математички) и имате 4 часа да ги решавате. Доколку прошетате низ коментарите на постот на Ненад можете да ги најдете скоро сите задачи што се паѓале од 2011 па наваму, што беше доста корисно за да знаеме што не чека сите таму.

Влегувајќи во математичката гимназија (таму се одржува тестот бидејќи не би можеле да организираат толкав број на кандидати во нивните канцеларии) ве прашуваат за вашето име, ве забележуваат на список и ви кажуваат во која просторија полагате и каде ќе е „свеченото“ отварање. Свечено во наводници бидејќи тоа се состоеше од влагање во хала каде што на кратко ни објаснија кои се правилата и како би изгледал тестот. Тоа што беше различно ова година е што математичките задачи беа исфрлени и имавме само 4 задачи за 3 часа.

Краток говор од 5 минути и сите си влегуваме во своите простории каде што на секое место стои пенакло и куп празни листови. При влегување остававме јакни, ташни и било што друго што носевме со нас. За време на тестот ни беше дозволено да стануваме и излегуваме се додека не контактираме со било кој друг кандидат и не го напуштиме спратот. Во ходникот имаше огромен избор на сендвичи, колачи и пиење, за кое верувам дека ни половина не се потроши. Ни ги поделија задачите и започнавме со решавање.

1. Имате дадени стрингови `A` и `B` од мали латинични букви. Од вас е потребно да најдете мапирање на буквите така што за секоја буква ја заменувате со некоја друга (или пак останува истата). Не можете една буква да ја замените со две различни (пример да ја замените 'a' со 'z' еднаш па 'a' со 'c' друг пат) и не може две букви да мапираат кон една (пример 'a' и 'c' да мапираат кон 'z'). Потребно е да направите функција која враќа `true` или `false` врз основа на тоа дали постои некакво мапирање за да се добие зборот `B` од зборот `A`.
   * `boats` -> `teams` : `true`
   * `boot` -> `noon` : `false`
   * `aab` -> `ddp` : `true`
1. За дадена низа од броеви да направите `N`-арно дрво (со било кое `N`) за кое што важи:
   * Секој непарен број е внатрешен јазол во дрвото
   * Секој парен број е лист на дрвото
   * При изминување на дрвото во preorder треба да ја добиеме истата низа
1. Имате дадено низа со големина `2N`. Потребно е да ја најдете должината на најкратката периода во таа низа. При тоа, периодата се повторува во низата комплетно (од почеток до крај, без да фали некој елемент или да има некој елемент вишок). Периода е некоја под-низа која се повторува во низата.
   * `2 4 2 4 2 4 2 4` : `2`
   * `1 1 1 1` : `1`
   * `2 3 1 3 2 3 1 3` : `4`
   * `1 2 3 4 5 6 7 8` : `8`
1. Имате дадено linked list од должина `N` каде што треба ефикасно да инвертирате дел од таа листа (кој се наоѓа измеѓу членовите `A` и `B`).
   * `q -> e -> t -> r -> 2`, доколку се инвертира од втор до четврт член `q -> r -> t -> e -> 2`

За сите задачи имавте дадено како би требало да изгледа функцијата (името на функцијата, влезните параметри и што би требало да врати). Се бараше код во C, иако и јазици како C++, C# и Java беа признаени. Додатно се бараше да го документирате вашиот код што е можно подобро.

Иако не изгледаат толку тешко задачите, не беше лесно да се решаваат во таква околина. Постои притисокот да се смисли оптимален и паметен алгоритам, да се напише уреден код и истиот да се документира. Додатен проблем беше што мора целата функција да ја испланирате пред да почнете да пишувате било што, бидејќи за разлика од пишување на компјутер, тука не можете да бришете и било каква грешка во средина на кодот ќе ве натера да земете нов лист и почнете од почеток.

По тестот следи интервју каде што се повикани најдобрите кандидати од тестот (што се случува околу 2 недели по завршување на самиот тест). По селекција на интервју, кандидатите кои поминале добиваат платена пракса за 3 месеци.
