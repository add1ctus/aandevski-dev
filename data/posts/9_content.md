Вчера се одржа 651-виот Topcoder SRM натпревар, кој за жал помина како unrated заради технички проблеми (голем дел од натпреварувачите не можеа да пратат решенија). Како резултат на тоа, сите решаваа помалку од 1 час (додека да излезе соопштението дека овој натпревар е unrated) и никој не се ни обиде да ги реши последните две задачи (со исклучок на Petr, чие решение на втората задача беше неточно). Да ја разгледаме првата задача.

## 250 - Robot on moon

[Текст од задачата](http://pastebin.com/UdAJ9ieA)

Имаме дадено char мапа од некое поле на месечината (максимум големина 50 х 50), каде што со `S` е означена почетната точка на роботот, `.` означува празно место и `#` означува некоја препрека преку која не може да поминеме. Можеме да се движиме во 4 насоки (нагоре, надоле, лево, десно), но исто така и можеме да излеземе надвор од полето (при што роботот умира веднаш).

Роботот се движи така што од нашата планета му даваме инструкции за движење во форма на стринг кој се состои од буквите `U`, `D`, `L`, `R` (што ги означува четирите насоки). Пример, со стринг `UUUR`, роботот ќе се движи три пати нагоре (за едно поле), па едно поле десно. Проблемот е во тоа што при пренесување на стрингот може да се случи и губење на податоци, така да некоја буква од стрингот не стигне до роботот. Вашата задача е да ја најдете должината на најдолгиот стринг кој можете да го пратите, при тоа да сте сигурни дека роботот нема да излезе од полето при пратење на инструкциите при губење на било кои букви. Заради разјаснување проверете ги тест примерите дадени во текстот на задачата.

Лесна задача за прва дивизија на која потрошив време поради скептичност дека решението што го имав нема да работи. Клучната забелешка беше во тоа дека доколку од една страна на роботот имаме препрека, тогаш можеме да направиме неограничен стринг кој оди само во таа насока.

Така за примерот:
```
....
S..#
```

Можеме да се движиме во десно колку сакаме, бидејќи никогаш нема да излеземе надвор од полето. Во такви случаи (кога од една страна на `S` имаме `#`), враќаме -1. Во останатите случаи (кога не сме ограничени од препрека во ни една насока), смееме да се движиме само колку што имаме место до крајот на полето.

За примерот:
```
.....
..S..
.#...
```

би постоело неограничено решение со стринговите `LDDDD...` или `DLLLLL...`, но заради губењето на податоци, можеби ќе ја изгубиме првата буква и со тоа би излегле надвор од полето, така да тие стрингови не се валидни. Во овој случај можеме да бидеме сигурни дека нема да излеземе од полето само доколку се движиме 2 пати на лево, 2 пати на десно, и по еднаш нагоре и надоле. Во овој случај, дури и да ги изгубиме сите букви освен една насока, повторно не би излегле надвор од полето. Можете да приметите дека бројот на движења лево и десно (вкупно 4 во овој пример) е еднакво на` ширината на полето - 1` додека бројот на движења нагоре и надоле (вкупно 2 во овој пример) е еднакво на `должината на полето - 1`. Така да за поле со големина `x * y`, резултатот е `x+y-2`

Како решение, само е потребно да ја најдеме локацијата на `S` со обично изминување на матрицата (2 `for` циклуса), и потоа да провериме дали во иста редица или колона има барем еден знак `#`. Доколку има, враќаме -1, во спротивно, враќаме `x+y-2`.

[Решение во C++](http://pastebin.com/5SKBrEG1)
